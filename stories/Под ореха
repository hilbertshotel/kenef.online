    Зад къщата расте орех, а под ореха някой предишен обитател е построил барака с ламаринен покрив. В началото на лятото орехите започват да зреят и един по един да падат от дървото. Трещят върху ламарината, сякаш някой мята камъни отгоре ѝ.
    Часовникът показва четири сутринта, когато един такъв орех ме събужда. Заради задуха съм оставил прозореца широко отворен, но това не помага особено. Чаршафите ни са целите подгизнали, а стаята мирише на мухъл и  занемарени тела. В комарника от време на време се блъска някое тлъсто насекомо, иначе е тихо.
    Известно време зяпам тавана с надеждата, че ще заспя, но лека полека в главата ми започват да нахлуват натрапчиви мисли и бързо ми става ясно, че няма да имам успех. Основно ме притеснява работата, разбира се. Винаги е работата. Клинетът се бави, което не е присъщо за него. Защо ли още не се е обадил? Обикновено няма търпение да си получи стоката. Да я вкуси.
    Решавам да се разтъпча. И без това ми се пикае. Докато ставам от леглото, сестра ми се размърдва и избълнува нещо. Застивам като изплашен заек. Ако я събудя преди следващото ѝ цедене, ще е много сърдита. При предишното ми подобно провинение се наложи известно време сам да пълня бурканчетата, а това предпочитам да го избегна. Затова възобновявам опита си да се изправя колкото се може по-внимателно. Грабвам фенера от раклата, надявам налъмите и, съпроводен от тихото скърцане на гредореда, се изнизвам от стаята.
    Наоколо всичко скърца. Къщата е толкова овехтяла, цяло чудо е как още не се е срутила върху главите ни. Открихме я преди няколко години, разнебитена и превзета от шубраци, съвсем на ръба на града, в квартал който не е квартал. От онези, дето не фигурират върху градоустройствения план, не фигурират дори върху картата на метрото. А малцината му човекоподобни жители са толкова бедни, горките, че дори входни врати си нямат. И нашата къща няма входна врата. Само черна зееща дупка към сърцевината си.
    От банята в края на коридора отекват кухо капки. Източник е старият смесител, чието уплътнение отдавна се карам да сменя. Дреболия е, но ме дразни. Още преди да пристъпя прага, ме лъхва зловонна миризма. Изпражнения и още нещо. Може би мърша. Миризмата се носи от гъста локва, която се е разстлала около подовия сифон. Внимателно прекрачвам неприятната смес и се заемам да спася някои от вещите ни — четките за зъби, няколкото ролки тоалетна хартия, хапчетата. Помпата за гърди, която сестра ми е зарязала във ваната. Ей такива неща. Докато обиколя и събера всичко необходимо, вече съм съчинил смислено обяснение относно причината за аварията. Вероятно се е затлачила септичната яма. Едва ли е друго.
    Спасените вещи ги оставям върху плота в кухнята, до месомелачката. Жаден съм, затова пускам чешмата и се навеждам да пия. От този ъгъл имам добра видимост над кухнята — основното ни помещение. В него се случва всичко. Работим, ползваме я за склад, разговарям с клиента посредством високочестотен трансивър, храним се, обръщаме си внимание. Временно щеше и за баня да послужи.
    Докато съм се навел да пия забелязвам, че терминалът на трансивъра е изплюл някаква грешка. Бърша уста в ръкава и бързам да се настаня зад клавиатурата. Светлинките ми насреща пулсират като миниатюрен нощен град, омайното им мигане ту осветява, ту скрива детайлите на помещението около мен. Удивителна машина. Комуникацията се извършва посредством йоносферни отражения, така ми обясни клиентът. Аз много не му вярвам обаче. Според мен сигналът идва отвъд йоносферата, отвъд атмосферата дори. Но това е друга история.
    Грешката е съвсем проста. Паметта не стига. Вторачен в примигващия екран си давам сметка, че вероятно това е причината клиентът още да не се е свързал. Как не се сетих да проверя по-рано? Сигурно отдавна щях да съм приключил сделката, вместо да обикалям посред нощите като някакъв сомнамбул. Проклинам се наум и рестартирам машината. Когато отново започва да работи, грешката, разбира се, е изчезнала. В повечето случаи само това е необходимо, но за да съм напълно сигурен, пускам антената да се рекалибрира. Няма да отнеме повече от няколко минути, точно колкото да погледна ямата. От плота грабвам чифт ръкавици, грабвам и кирката, която след поредното ползване съм подпрял до хладилника, и излизам навънка.
    Септичната яма се намира в задния двор, в бараката под ореха. Представлява заровена цистерна с бетонен капак. Предишните обитатели, изглежда, не са я използвали много, защото когато се нанесохме, беше едва една трета пълна. От прага не успявам да я видя, прекалено е тъмно, но някъде пред мен издрънчава поредният орех и уверено закрачвам по посока звука. На фенерчето му е трудно да смогне със заобикалящата мрачина. Подскача от едно осветено късче реалност на друго и сякаш не смее да се задържи прекалено дълго върху никое от тях. Добре поне, че често ми се налага да ходя до ямата, та дори на тази оскъдна светлина се ориентирам.
    Известно време вървя така в безтегловност. Под краката ми скърца древна трева, понякога изхрущява орех. Най-накрая светлината от фенерчето попада върху ръждясалите ламарини от които е скалъпена бараката. Когато прекрачвам прага, ме посреща вече познатата миризма на лайна и мърша. Както подозирах, шахтата е преляла. Без да се мотая направо нагазвам вътре, а налъмите утре ще ги мия под маркуча. С острата страна на кирката започвам да ровичкам гнилата супа и да търся арматурната дръжка на капака.
    Нещо изтрополява в ъгъла и ме кара да застина. Сигурно е орех. Или някое животно. Сигурно е орех. Продължавам да ровичкам, но след малко нещото отново изтрополява и този път решавам да го потърся с фенерчето. По ламаринените стени висят лепкави паяжини, а по самите паяжини висят разнообразни насекоми станали жертва на невниманието си. В единия от ъглите забелязвам движение. Първончално ми се струва, че е животно и ръката ми неволно се стяга около дръжката на китката. Не е животно. Някаква измършавяла женица е, но така се е прегърбила и ѝ е толкова парцалива роклята, че по-скоро прилича на проскубано псе. С едната ръка е закрила лицето си, а в другата държи някакво вързопче.
    — Какво искаш? — питам я докато махам светлината от лицето ѝ. Тя пристъпва несигурно и ми показва какво носи.
    Спящо сукалче.
    — Чух, че мога да взема пари.
    — Приключих за този месец. Ела следващия.
    — Ако го замразиш?
    — Работя само с пресни продукти. Тръгвай си. Ела другия месец.
    Известно време жената не реагира.
    — Тръгвай си — ѝ повтарям малко по-настоятелно. Без да каже дума тя се плъзва покрай мен. Голите ѝ стъпала ситнят по края на бараката, като внимателно избягват изпражненията. Не мога да кажа, че съм изненадан. Обикновено идват по светло, но напоследък са станали съвсем отчаяни. Някои остават да клечат в двора с дни след като съм ги пропъдил.
    Изхвърлям жената от ума си и се заемам отново с шахтата, но още преди първата копка, отново бивам прекъснат, само че този път от повтарящ се на равни интервали аналогов звуков сигнал. Най-накрая! Калибрирането на трансивъра е приключило успешно, а на опашката в паметта му се е появило запитваме за установяване на връзка. Забравил за всичко, мятам кирката и се забързвам обратно към кухнята. Пулсираща, централната лампа на апарата ме посреща, уж с цялото спокойствие на света, но сякаш ми дава зор. Оранжевото ѝ око ме гледа порицателно, очаква потвърждение. Когато завършвам ръкостискането, лампата спира да мига и, примесен с много статика и прекаран през тежка модулация, из помещението се разнася гласът на клиента:
    — Готов ли си с поръчката?
    За миг се замислям, дали да му дам някакво обяснение за забавянето, но бързо отхвърлям идеята. Какво да го занимавам? А и той, изглежда, не се интересува, иначе щеше да спомене нещо.
    — Готов съм, да — отвръщам му. — Тази партида стана по-добре от предната. Пет пъти я прекарах през месомелачката, вместо обичайните три.
    — Чудесно. На обичайното място, по обичайното време. Ще има бонус.
    — Бонус?
    — За професионалното отношение през годините. И за кулинарната креативност. Приеми го като — той прави драматична пауза, — прощален подарък.
    — Нима?
    — Уви — казва той и разпрострялата се из помещението статика рязко замира.
    Отново се възцарява тишина. Единствено вънка шумолят тревите. Чудя се дали не трябваше да кажа още нещо, но не мога да измисля какво точно. И без това вече няма значение. Както и задръстената септична яма, впрочем, или пък нахалната жена от бараката. Вече няма значение. Време е да си търсим нова къща.
    И все пак.
    Едно последно бурканче.
    Бонус.
    Както очаквах, мършавата жена не си е тръгнала. Приклекнала е сред сивкавата предутрин и леко се клати с тревите. Сукалчето в ръцете ѝ още спи. Когато ме вижда да ѝ махам, бърза да ме последва. Правим размяната и след като я предупреждавам да не идва повече, я отпращам да си върви. После се залавям за работа. Процесът е добре отработен и не след дълго съм готов. Утре ще закусим както се полага, а след това ще се захване да събираме багаж. Измивам си ръцете и, вече по-спокоен, се връщам да си доспя. От раклата в спалнята вадя чист потник и се преобличам. Сестра ми се сърди като си лягам в леглото с дрехите отвънка. Реално кръвта идва отвътре, не знам защо това е проблем.
    Върху бараката се блъска поредният орех, но вече съм се унесъл и не му обръщам внимание.
